IL-LEĠĠENDA TA' SAN DIMITRI


Fost l-isbaħ leġġendi li jżejnu
Ta' ġensna qalbieni l-ġrajjiet,
Hemm waħda li dejjem laqtitni
Li smajtha minn fomm in-nanniet.

Il-ġrajja ta' din il-leġġenda
Toħodna bogħod lura fis-snin,
Fiż-żmien meta l-biża' tal-Mislem
Kien jaħkem fuq niesna twajbin.

Kien żmien meta wlied in-nofs qamar 
Fuq xwieni ħafifa bħar-riħ,
Bil-fehma li jxejnu minn fostna
Is-Saltna ta' Kristu rebbieħ,

Armati sa snienhom, bla ħniena, 
Fuq dawn ix-xtut tagħna bla swar, 
Bil-lejl kienu jinżlu għal għarrieda 
Biex jaħbtu għar-rziezet u għad-djar.

U 'n-nisa jisirqu u 'ż-żgħażagħ
U joqtlu lill-bhejjem u x-xjuħ
U jħallu warajhom f'daw' l-gżejjer 
Il-ħerba u n-niket u d-dmugħ.

Dawn kienu snin koroħ li xeħtu 
Fuq niesna dlam iswed ta' hemm,
U l-ajru kien jidwi bil-biki
U t-toroq inħaslu bid-demm.

Kemm żgħażagħ misruqa minn darhom
Li t-Torok lejn arthom ġerrew,
Mibjugħa fis-swieq hħala lsiera,
Li fostna qatt lura ma ġew

Kemm nisa li romlu, kemm trabi
Li ltiema sfaw f'daqqa, kemm djar
Li l-mewt firxet fuqhom ġwenħajha
U radmet ġo qabar ta' mrar.

F'dal-baħar imqalleb ta' niket,
Taħt l-għafsa ta' l-eqqel tiġrib,
Qatt niesna ma tilfu tamithom
Fis-sema li l-faraġ iġib.

Għax qatt ġewwa qalbhom żonqrija
Il-fidi li writna ma ntfiet,
U dejjem fir-rwiefen tal-ħajja
Bħall-blat baqħet sħiħa u tqawwiet.

* * * *

Fl-inħawi tal-Għarb, fit-tarf t'Għawdex,
Fejn ħelwa u lubiena l-mewġiet
Tal-baħar li jdawwar daw' l-gżejjer,
Jitbewsu mal-blat tax-xtajtiet,

Kien hemm knisja ċkejkna msemmija 
Għal wieħed Dimitri, qaddis,
Li n-nies kellha lejh l-ikbar qima,
Għax ismu kien qawwi u għażiż.

Il-knisja fuq skoll kienet wieqfa,
Maħruġ fuq il-baħar bħal lsien,
Li baqa' jissemma minn dejjem
Għal ismu qaddis sa daż-żmien.

Ftit bogħod kienet toqgħod f'dar fqira
Waħda armla laqimha Żgugina;
'Lil żewġha tilfitu fil-baħar
U baqgħet weħidha miskina.

Weħidha ma' Pawlu, ibinha,
Li kien bħal missieru magħġun,
Hekk twajjeb u bieżel u ħelu,
Kien hu ta' ħajjitha l-bastun.

U l-vojt illi żewġha ħallielha
Kien hu li kien issa jimlieh;
Għalhekk kienet tara fih anġlu
Ta' faraġ, ta' dawl u mistrieħ.

Kien darba fil-għodu, ftit kmieni,
Kif jikser id-dawl taż-żerniq,
U d-dlam jibda fl-ajru jiċċara
U jħalli warajh ċpar irqiq.

U kollox kien skiet fug wiċċ Għawdex,
Fuq l-art, fuq il-baħar reqdin,
U Pawlu u Żgugina go darhom
Kien għadhom fin-ngħas mitlufin.

X'ħin f'daqqa Żgugina tistejqer,
Għax semgħet hħal passi mgħaġġlin
U ħsejjes ta' nies u ta' ilma
Min-naħa tal-baħar ġejjin.

U qabżet mis-sodda bħal molla,
U marret biex tgħarrex mill-bieb,
Għax qalbha bdiet tħabbat bil-biża'
U ikraħ go moħħa leħħ ħsieb.

Kif xirfet fuq l-għatba, lewn wiċċha
Bħal qarsa tax-xama' dlonk sfar,
U ħarġet minn fommha twerżiqa
Maħnuqa, li ntilfet fiċ-ċpar.

Għax rat ċorma Torok minn xini
Qed jagbżu għall-art fuq il-blat;
Kien qishom egħfiered, kull wieħed
Bi bsaten u xwabel armat.

U rathom resqin lejn il-knisja,
Li kienet minn darha ftit bogħod,
U semgħet leħinhom ta' biża'
U ħasset l-art taħtha tirtogħod.

Kemm kemm kellha l-ħin tidħol ġewwa,
U ssakkar il-bieb bil-ħadid...
X'ħin semgħet tat-Torok, madwarha 
L-għajjat u l-kliem tagħhom imqit.

Iġġennet u twerwret Żgugina,
U 'l Pawlu ma' qalbha bdiet tross
U talbet kif f'waqt hekk tal-biża'
Biss omm tista' titlob u tħoss.

'Ma l-bieb taħt id-daqqa mtennija
Ta' mazez ta' saħħa u ta' piż,
Malajr beda jħoss u jiċċaqlaq
U jċedi minn bejn iċ-ċaċċiż.

Sa fl-aħħar infetaħ b'tisbita,
U b'għajta li mhix tal-bnedmin,
It-Torok fuq Pawlu u Żgugina,
Inxteħtu bħal dbieb imġewħin.

Lill-povra Żgugina sawtuha
U għaxja ħallewha bla ruħ.
Lil Pawlu rabtulu bil-ktajjen
Riġlejh u dirgħajh u ħaduh.

U bih reġgħu lura fix-xini,
Li tbegħdet mill-art minnufiħ,
U 'l barra bdiet taqta', bi qlugħha 
Iperpru u jvenvnu mar-riħ.

X'ħin reggħet f'sensiha Żgugina,
Ftit wara tat-Torok it-tluq,
lntebħet mill-baħħ ta' madwarha
Li Pawlu ġie minnha misruq.

U b'qalbha mifnija u maqsuma,
Bla nifs ħarġet tiġri fit-triq,
Issejjaħ mitlufa lil binha,
Fost biki u tnehid u tilfiq.

U ħarset mill-blat fuq il-baħar.
Quddiemha fil-wisa' miftuħ...
Biss lemħet fil-bogħod donnhom tikka
Tax-xini tat-Torok il-qlugħ.

Imsejkna Żgugina! Min jista'
In-niket li ġarrbet iqis
U jifhem il-ġerħa ta' qalbha
Bit-telfa ta' binha l-għażiż?

Bla tama fin-nies ta' did-dinja,
Mitlufa bħal f'telfa ta' ġenn,
Fil-knisja tat-twajjeb San Mitri
Ġiet issa biex tfittex flit kenn.

Biex tfittex il-kenn u l-għajnuna.
Mill-qilla tal-qlub tal-bnedmin,
Biex titlob ftit dawl u ftit faraġ,
Ftit sabar mis-sema ħanin.

F'inkwatru sabiħ San Dimitri
Kien jidher fin-nofs fuq l-artal,
Qalbieni, fuq żiemel lewn abjad,
U jleqqu għajnejh donnhom xrar.

Inxteħtet quddiemu Żgugina,
Bla saħħa għarkobbtejha, f'riġlejh;
Ħassitha tistrieħ, x'ħin ħarsitha
Iltaqgħet mal-ħarsa t'għajnejh.

U talbet bil-ħeġġa ħerqana
Ta' min giegħed jegħreq fil-qiegħ, 
U jħossu qed jifga taħt l-ilma 
U l-ħajja qed taħrab minn fih.

"Ħanin San Dimitri, nitolbok,
Int dejjem kont twajjeb u kbir,
Eħlisli lil ibni, lil Pawlu,
Li waqa' tat-Torok ilsir".

"Hu l-mimmi t'għajnejja, mingħajru
Inħossni dal-waqt sa nintemm. 
Inħossni bħal rwejħa mitlufa
Ġo baħar ta' mrar u ta' hemm."

"Rodduli lil ibni, ġibuli,
Inwegħdek li ntik qasba żejt,
Biex biha nixgħellek il-lampa
F'dil-knisja fejn fostna inti ġejt."

Kif siktet... fuq wiċċ San Dimitri
Bħal rogħda ta' ħajja għaddiet,
W għajnejh u xofftejh bdew jitħarrku
Bħal wieħed li jqum mill-imwiet.

U ż-żiemel li fuqu kien riekeb
'Il fuq waqqaf rasu u widnejh,
U f'daqqa, b'tixjira ta' denbu,
Irtafa' fuq wara b'riġlejh.

Żgugina bilkemm riedet temmen
U fetħet għajnejha mberrqin...
Rat f'daqqa 'l-Qaddis u liż-żiemel
Minn ġewwa l-inkwatru ħerġin. 

W għaddew minn maġenbha, bil-ħeffa,
Tal-berga li tleħħ ġewwa s-sħab,
Iż-żiemel ilebbet u jiżher
Itajjar b'riġlejh nar u trab.

U rathom mix-xatt jaqbżu l-baħar
U jtiru fuq wiċċ il-mewġiet...
Bħal vleġġa li ttir ġewwa l-ajru,
Bħal riefnu għaddej fis-smewwiet.

U għebu ġo l-ikħal fejn l-ilma
U s-sema jitbewsu flimkien,
Min-naħa mnejn għebet ftit ilu
Ix-xini tal-kiefra sibbien.

Għaddew ftit waqtiet u Żgugina
Mill-ġdid rat iż-żiemel maħrub,
Ġej lura b'San Mitri fuq dahru
U miegħu lil Pawlu maħbub.

Kif wasal fuq l-art maġenb ommu
U t-tnejn reġgħu ħaddnu 'l xulxin,
Min jista' ta' qalbhom ifisser
Il-ferħ li ħassew dak il-ħin?

Żgugina ħasbitha qed toħlom.
"Pawl, ibni, żgurani l'int int! 
Għax wiċċek li nara darb'oħra
Naħliflek qatt f'ħajti m'emmmint!

W għannqitu u rassitu ma' qalbha
U tbissmet u daħqet u bkiet...
Tħarislu ċass f'ħarstu u titniehed
U tkellmu ta' dmugħha bis-skiet.

Għax hekk hi magħġuna din qalbna,
Għax dejjem fin-niket, fil-ferħ,
Fil-biki tinfexx, għax fil-biki
Issib biss il-faraġ u s-serħ.

Intant San Dimitri u ż-żiemel
Fl-inkwatru mill-ġdid daħlu t-tnejn,
W hekk baqgħu fix-xbiha pinġuta
Daqs kieku ma ġara qatt xejn.

Biex tkompli wegħditha Żgugina
Il-gasba taż-żejt xtrat malajr
U xegħlet il-lampa tal-knisja 
U żżiet lill-qaddis gieħ u ħajr.

U xandret mar-rkejjen ta' Għawdex
Dil-ġrajja ta' rebħ u ħelsien,
U l-qima lil kbir San Dimitri
Fis xegħlet fil-qlub kullimkien.

* * * *

Għaddew ħafna sjuf minn fuq Għawdex
U xtiewi ta' ksieħ u ta' bard... 
U Pawlu u Żgugina kien ilhom
Li mietu u ndifnu taħt l-art.

U gerbu l-ġrajjiet illi qallbu
Il-ħajja fl-irħula u fl-ibliet...
U l-Knisja fuq Kap San Dimitri 
Kien ilha li ntradmet fis-skiet,

Il-baħar belagħha, kif jibla'
Il-blat illi jdawwar ix-xtut,
Bil-qilla tal-mewġa qerrieda
Li fuqu tinxteħet u tmut.

Imma għadha, kif tgħid il-leġġenda, 
Sal-lum tidher wieqfa fil-qiegħ,
Imħanna mill-baħar melliesi,
U l-ħxejjex li jikbru ġo fih.

W għalkemm hi miftuħa u mberrħa,
Qatra ilma hemm ġew ma daħlitx;
U l-mewġa li tħabbat madwarha 
'il ġewwa mill-bieb ma qabżitx.

U jgħidu s-sajjieda li għadhom 
Fil-ljieli bla qamar, sajfija,
Mill-fond ta' l-għerien qishom oqbra 
Ta' dlam, f'ġuf il-baħar moħbija,

Jaraw tiela' dija ta' l-għaġeb
Li tixbah tal-fosfru t-tlellix,
U tisboq il-bjuda li tixref 
Fis-sema ma' l-ewwel tbexbix.

U jtennu li hi l-lampa ta' l-armla 
Li baqgħet hekk tixgħel mas-snin..
Għax qatt ma tintefa l-imħabba 
Fil-qlub illi huma safjin.

* * * *

Il-knisja li l-lum hemm imwaqqfa,
Li nbniet, wara l-oħra maż-żmien,
Hi xhieda li tibqa' tfakkarna
F'dil-ġrajja ta' mħabba u ħelsien.

Ġo fiha hemm inkwatru fejn jidher,
Maġenb baħar ikhal bħan-nir,
San Mitri fuq Żiemel lewn abjad
U Pawlu bil-ktajjen ta' lsir.

U hemm fejn il-knisja għadha tidher
Ir-rifsa li ħalla warajh,
Imħaffra fil-blat minn fejn għadda,
Iż-żiemel bi dwiefer saqajh.

U l-baħar li jħabbat max-xtajta 
Dil-ġrajja għadu jtenni sal-lum,
U jibqa' jtenniha u jgħanniha, 
Sakemm Għawdex wieqaf idum.

